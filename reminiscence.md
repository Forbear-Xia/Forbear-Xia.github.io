---
layout: page
permalink: /reminiscence/index.html
title: Reminiscence
---
> <font size="2"> 虽久不废，此之谓不朽。</font>
---
<br>
- **献钱尚父**  **贯休** <br>
贵逼人来不自由，龙骧凤翥势难收。<br>满堂花醉三千客，一剑霜寒十四州。<br>鼓角揭天嘉气冷，风涛动地海山秋。<br>东南永作金天柱，谁羡当时万户侯。<br>

- **武侯庙** **佚名**<br>
剑江春水绿沄沄，五丈原头日又曛。<br>旧业未能归后主，大星先已落前军。<br>南阳祠宇空秋草，西蜀关山隔暮云。<br>正统不惭传万古，莫将成败论三分。<br>

- **破阵子·为夏隐忍赋壮词以寄之** **Forbear Xia**<br>
醉里挑灯看卷，梦回finlab连营。<br>三十岁博后出站，五十年有期徒刑，提篮桥点名。<br>
邮件回的飞快，微信响个不停。<br>了却导师天下事，赢得absolutely nothing。可怜白发生！<br>

- **登高** **杜甫**<br> 风急天高猿啸哀，渚清沙白鸟飞回。<br>无边落木萧萧下，不尽长江滚滚来。<br>万里悲秋常作客，百年多病独登台。<br>艰难苦恨繁霜鬓，潦倒新停浊酒杯。<br>

- **淮上与友人别**  **郑谷**<br>
扬子江头杨柳春，杨花愁杀渡江人。<br>
数声风笛离亭晚，君向潇湘我向秦。<br>

- **虞美人·碧苔深锁长门路** **王国维**<br> 碧苔深锁长门路。总为蛾眉误。自来积毁骨能销。何况真红一点臂砂娇。<br>妾身但使分明在。肯把朱颜悔。从今不复梦承恩。且自簪花坐赏镜中人。<br>

- **浣溪沙·一向年光有限身** **晏殊**<br> 一向年光有限身，等闲离别易销魂，酒筵歌席莫辞频。<br>满目山河空念远，落花风雨更伤春，不如怜取眼前人。<br>
- **蝶恋花·庭院深深深几许** **欧阳修**<br> 庭院深深深几许，杨柳堆烟，帘幕无重数。玉勒雕鞍游冶处，楼高不见章台路。<br>雨横风狂三月暮，门掩黄昏，无计留春住。泪眼问花花不语，乱红飞过秋千去。<br>

- **菩萨蛮·人人尽说江南好** **韦庄**<br> 人人尽说江南好，游人只合江南老。春水碧于天，画船听雨眠。<br>垆边人似月，皓腕凝霜雪。未老莫还乡，还乡须断肠。<br>

- **蝶恋花·阅尽天涯离别苦** **王国维**<br> 阅尽天涯离别苦，不道归来，零落花如许。<br> 花底相看无一语，绿窗春与天俱莫。<br> 
待把相思灯下诉，一缕新欢，旧恨千千缕。<br> 最是人间留不住，朱颜辞镜花辞树。<br> 
- **鹊踏枝·谁道闲情抛掷久** **冯延巳**<br> 谁道闲情抛掷久。每到春来，惆怅还依旧。日日花前常病酒，敢辞镜里朱颜瘦。<br>河畔青芜堤上柳。为问新愁，何事年年有。独立小桥风满袖，平林新月人归后。<br>

- **踏莎行·候馆梅残** **欧阳修**<br> 候馆梅残，溪桥柳细。草薰风暖摇征辔。离愁渐远渐无穷，迢迢不断如春水。<br>寸寸柔肠，盈盈粉泪。楼高莫近危阑倚。平芜尽处是春山，行人更在春山外。<br>

- **剔银灯·与欧阳公席上分题** **范仲淹**<br> 昨夜因看蜀志，笑曹操孙权刘备。<br>用尽机关，徒劳心力，只得三分天地。<br>屈指细寻思，争如共、刘伶一醉？ <br>人世都无百岁。<br>少痴騃、老成尪悴。<br>只有中间，些子少年，忍把浮名牵系？<br>一品与千金，问白发、如何回避？<br>
- **踏莎行·雾失楼台** **秦观**<br> 雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。<br>驿寄梅花，鱼传尺素。砌成此恨无重数。郴江幸自绕郴山，为谁流向潇湘去。<br>

- **梦微之** **白居易**<br> 夜来携手梦同游，晨起盈巾泪莫收。<br>
漳浦老身三度病，咸阳宿草八回秋。<br>
君埋泉下泥销骨，我寄人间雪满头。<br>
阿卫韩郎相次去，夜台茫昧得知不？<br>

- **金铜仙人辞汉歌** **李贺**<br> 魏明帝青龙元年八月，诏宫官牵车西取汉孝武捧露盘仙人，欲立致前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。<br><br>茂陵刘郎秋风客，夜闻马嘶晓无迹。<br>画栏桂树悬秋香，三十六宫土花碧。<br>魏官牵车指千里，东关酸风射眸子。<br>空将汉月出宫门，忆君清泪如铅水。<br>衰兰送客咸阳道，天若有情天亦老。<br>携盘独出月荒凉，渭城已远波声小。<br>

- **琵琶行** **白居易**<br> 浔阳江头夜送客，枫叶荻花秋瑟瑟。
主人下马客在船，举酒欲饮无管弦。
醉不成欢惨将别，别时茫茫江浸月。<br>

忽闻水上琵琶声，主人忘归客不发。
寻声暗问弹者谁，琵琶声停欲语迟。
移船相近邀相见，添酒回灯重开宴。
千呼万唤始出来，犹抱琵琶半遮面。
转轴拨弦三两声，未成曲调先有情。
弦弦掩抑声声思，似诉平生不得志。
低眉信手续续弹，说尽心中无限事。
轻拢慢捻抹复挑，初为《霓裳》后《六幺》。
大弦嘈嘈如急雨，小弦切切如私语。
嘈嘈切切错杂弹，大珠小珠落玉盘。
间关莺语花底滑，幽咽泉流冰下难。
冰泉冷涩弦凝绝，凝绝不通声暂歇。
别有幽愁暗恨生，此时无声胜有声。
银瓶乍破水浆迸，铁骑突出刀枪鸣。
曲终收拨当心画，四弦一声如裂帛。
东船西舫悄无言，唯见江心秋月白。<br>

沉吟放拨插弦中，整顿衣裳起敛容。
自言本是京城女，家在虾蟆陵下住。
十三学得琵琶成，名属教坊第一部。
曲罢曾教善才服，妆成每被秋娘妒。
五陵年少争缠头，一曲红绡不知数。
钿头银篦击节碎，血色罗裙翻酒污。
今年欢笑复明年，秋月春风等闲度。
弟走从军阿姨死，暮去朝来颜色故。
门前冷落鞍马稀，老大嫁作商人妇。
商人重利轻别离，前月浮梁买茶去。
去来江口守空船，绕船月明江水寒。
夜深忽梦少年事，梦啼妆泪红阑干。<br>

我闻琵琶已叹息，又闻此语重唧唧。
同是天涯沦落人，相逢何必曾相识！
我从去年辞帝京，谪居卧病浔阳城。
浔阳地僻无音乐，终岁不闻丝竹声。
住近湓江地低湿，黄芦苦竹绕宅生。
其间旦暮闻何物？杜鹃啼血猿哀鸣。
春江花朝秋月夜，往往取酒还独倾。
岂无山歌与村笛，呕哑嘲哳难为听。
今夜闻君琵琶语，如听仙乐耳暂明。
莫辞更坐弹一曲，为君翻作《琵琶行》。<br>

感我此言良久立，却坐促弦弦转急。
凄凄不似向前声，满座重闻皆掩泣。
座中泣下谁最多？江州司马青衫湿。<br>

- **项脊轩志** **归有光**<br> 项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯，亦遂增胜。借书满架，偃仰啸歌，冥然兀坐，万籁有声；而庭阶寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。<br>

　　然余居于此，多可喜，亦多可悲。先是庭中通南北为一。迨诸父异爨，内外多置小门墙，往往而是，东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：“某所，而母立于兹。”妪又曰：“汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。余自束发读书轩中，一日，大母过余曰：“吾儿，久不见若影，何竟日默默在此，大类女郎也？”比去，以手阖门，自语曰：“吾家读书久不效，儿之成，则可待乎！”顷之，持一象笏至，曰：“此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。(<br>

　　轩东故尝为厨，人往，从轩前过。余扃牖而居，久之，能以足音辨人。轩凡四遭火，得不焚，殆有神护者。<br>

　　项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？”<br>

　　余既为此志，后五年，吾妻来归，时至轩中，从余问古事，或凭几学书。吾妻归宁，述诸小妹语曰：“闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。<br>

　　庭有枇杷树，吾妻死之年所手植也，今已亭亭如盖矣。<br>
